<p>De catalogus is een document van juridische aard met een strikte opbouw. Het eerste deel omvat de definitie van de gegevens van een registratieobject, inclusief de plaatjes van het zgn. <i>domeinmodel</i>. Het tweede deel is een toelichting op de gegevensdefinitie. Het domeinmodel geeft een samenhangend overzicht van de gegevens van een registratieobject. </p>

<h3>De gegevensdefinitie</h3>
<p><a href="#cat">De gegevensdefinitie</a> vormt het hart van de catalogus en geeft een beschrijving van alle gegevens van het registratieobject. Eerst wordt de definitie van het registratieobject gegeven en vervolgens de definities van de <i>entiteiten</i> waaruit het object is opgebouwd met de eigenschappen van die entiteiten, de <i>attributen</i>. De entiteiten worden op volgorde van de nummers in het domeinmodel behandeld. De volgende gegevens worden vastgelegd:</p>
<ul>
    <li>De Nederlandse naam van het gegeven.</li>
    <li>Of het gegeven van het type entiteit of het type attribuut is, met in het laatste geval van welke entiteit het een attribuut is.</li>
    <li>Eventueel de herkomst van het gegeven, in het uitzonderlijke geval de herkomst anders is dan de BRO.</li>
    <li>De definitie van het gegeven.</li>
    <li>Eventueel de herkomst van de definitie, in het uitzonderlijke geval de definitie een andere herkomst heeft dan de BRO.</li>
    <li>De kardinaliteit van een attribuut, en dat geeft aan hoe vaak het attribuut voorkomt.</li>
    <li>De aanduiding of een attribuut al dan niet authentiek is (juridische status).</li>
    <li>De naam van het domein voor de waarden van het attribuut, met afhankelijk van het type domein nadere informatie over de waarden.</li>
    <li>Eventueel de naam van het domein van het attribuut voor IMBRO/A, wanneer het uitzonderlijke geval zich voordoet dat er voor IMBRO/A een ander domein geldt dan voor IMBRO.</li>
    <li>Eventueel de regels die in aanvulling op de kardinaliteit en de bepalingen van het domein gelden en door de basisregistratie ondergrond in controles zijn opgenomen, bijvoorbeeld om de consistentie van de inhoud van een brondocument vast te stellen.</li>
    <li>Eventueel de regels die voor IMBRO/A gelden, wanneer het uitzonderlijke geval zich voordoet dat er voor IMBRO/A aanvullende regels gelden.</li>
    <li>Eventueel een toelichting om aanvullende informatie te geven over de betekenis van het gegeven, de reden waarom het is opgenomen en of het gegeven afgeleid.</li>
    <li>De relaties van een entiteit met andere entiteiten, met beschreven hoe vaak een entiteit voorkomt.</li>
    <li>Van attributen van objecten met een materiële geschiedenis de aanduiding of het attribuut al dan niet een materiële geschiedenis kan hebben.</li>
</ul>
<p>De gegevensdefinitie dekt de beide kwaliteitsregimes die worden onderscheiden, IMBRO en IMBRO/A. Het kwaliteitsregime IMBRO is leidend en bij het opstellen van de gegevensdefinitie is geprobeerd de verschillen tussen de twee regimes zo klein te houden. Het streven is een object altijd in termen van dezelfde gegevens te beschrijven en voor IMBRO/A alleen aanvullende regels te formuleren en extra waarden toe te staan. Bij uitzondering kan het echter nodig zijn gebleken voor IMBRO/A aparte entiteiten, attributen of domeinen te definiëren.</p>
